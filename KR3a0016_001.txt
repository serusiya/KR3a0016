# -*- mode: mandoku-view; -*-
#+TITLE: 帝範
#+DATE: 2015-08-24 22:57:24.264149
#+PROPERTY: ID KR3a0016
#+PROPERTY: BASEEDITION WYG    
#+PROPERTY: JUAN 卷一
<pb:KR3a0016_WYG_001-1a>¶
欽定四庫全書¶
　帝範卷一　　　　　　　唐太宗文皇帝撰¶
　　(帝者天之一名以形體謂之天以主宰謂之帝帝/者諦也言天蕩然無心忘于物我公平通逺舉事)¶
　　(審諦故謂之帝又曰察道者帝又三皇五帝三王/或曰帝既天之一名而以三皇居先是優於帝而)¶
　　(過於天耶曰三皇不能過天但優於帝矣何以為/優以遂同天之名以為優劣耳何則以五帝有為)¶
　　(而同天三皇無為而同天以有為無為故知三皇/優也或曰三王抑劣於帝乎曰三王雖實聖人但)¶
　　(内同天而外隨時運不得盡其聖用逐迹為名故/謂之為王也禮運曰大道之行天下為公即帝也)¶
　　(大道既隠各親其親即王也三王亦順帝之則而/不盡故不得名帝然天之與帝義為一也故繼天)¶
<pb:KR3a0016_WYG_001-1b>¶
　　(則謂之天子其號謂之帝總三而論之以帝得其/中正矣皇者天也羙也王者大也天地人以一貫)¶
　　(三為王天下所法也帝王按左氏傳並音于况反/  範法也言可以為  王之法式故名之帝範以)¶
　　(漢孔安國尚書序曰典謨訓誥誓命之/文凡百篇示人主以軌範也其義同)¶
　　君體第一¶
　　(君白虎通曰君者羣也羣下所歸心又苟卿曰君/者儀也民者影也儀正則影正君者盤也民者水)¶
　　(也盤圓則水圓君者源也源清則流清源濁則流/濁左傳云慶賞刑威曰君體者治體也君之所治)¶
　　(體勢規模第者次第也一者數之始也萬物得一/以生老子曰聖人抱一為天下式故君體為第一)¶
　　(也○按荀子無民者影也民者水也/二語又君者源也作君者人之源也)¶
<pb:KR3a0016_WYG_001-2a>¶
夫(夫音扶語/辭後放此)人者國之先(易曰有天地然後有萬物有/萬物然後有男女有男女然)¶
(後有夫婦有夫婦然後有父子有父子然後有君臣有/君臣然後有上下有上下然後禮義有所錯故大學曰)¶
(有人此有上所以人者國之先/也先者前也凡在前者謂之先)國者君之本(國者域也/域者居也)¶
(人民所聚居欲為君者能以徳和民民人樂為之用乃/可以為國苟不以徳和民人民離散而不附雖欲為君)¶
(得乎故聖人云得衆則得國失/衆則失國所以國者君之本也)人主(主即君也領/也主領庶衆)之體¶
如山嶽焉髙峻而不動(東漢仲長統傳曰徳重如山嶽/山者謂四鎭山之重大者也揚)¶
(州之㑹稽山青州之沂山幽州之醫無閭山冀州之霍/山嶽謂五嶽㤗華衡崧恒也詳見前序註言人君之體)¶
(當如山嶽之尊崇巍/然鎭静故云不動)如日月焉貞明而普照(易曰日月/之道貞明)¶
<pb:KR3a0016_WYG_001-2b>¶
(者也言若日月正一自然之明晝夜更迭不息於至髙/至極之上普徧照燭在下之萬物自然貞一無私向者)¶
(唯日月焉人君照臨萬方之衆務/故取法日月貞明之象耳貞正也)兆庶之所瞻仰(卜萬/曰億)¶
(十億曰兆庶衆也凡人君有動作兆/億庶衆咸瞻仰以為則而行之也)天下之所歸徃(易/乾)¶
(鑿度曰王者天下所歸四海之内曰天下孟子曰伯夷/辟紂居北海之濵聞文王作興曰盍歸乎來吾聞西伯)¶
(善養老者大公辟紂居東海之濵聞文王作興曰盍歸/乎來吾聞西伯善養老者二老者天下之大老也而歸)¶
(之是天下之父歸之也天下之父歸之其子/焉徃此二者歸徃之明效焉故太宗曉之)寛大其志¶
足以兼包(志心之所之也人君之志當寛裕廣大/與天地同徳包括其區宇㴠容庶物)平正¶
其心足以制斷(大學曰所謂脩身在正其心者心有所/忿懥則不得其正有所好樂則不得其)¶
<pb:KR3a0016_WYG_001-3a>¶
(正有所憂患則不得其正有所恐懼則不得其正此言/人君心不平正則是非不明心若平正則是非明矣以)¶
(此制斷事事物/物自得其宜矣)非威徳無以致逺(班固典引曰威靈行/於鬼區注云鬼區逺)¶
(方也威徳者非窮兵黷武慘酷之暴乃應天順民以/征不義故能令行禁止天下畏服無逺而不至也)非¶
慈厚無以懷人(孔子曰慈可以服衆又書曰安人則恵/黎民懐之慈恵愛也懷安保也謂王者)¶
(撫緌兆民若非慈愛廣厚則成/小恵故云非慈厚無以懷人)撫九族以仁(商書堯典/曰克明俊)¶
(徳以親九族歐陽夏侯氏謂九族者父族四五属之内/為一族父女昆弟適人者與其子為一族已女昆弟適)¶
(人者與其子為一族已之子適人者與其子為一族母/族三母之父姓為一族母之母姓為一族母之昆弟適)¶
(人者為一族妻族二妻之父姓為一族妻之母姓為一/族又唐孔氏說九族者上從髙祖下至元孫凡九族皆)¶
<pb:KR3a0016_WYG_001-3b>¶
(為同姓二説不同故並存之太宗言此九族之親長者/安之少者懷之愛之勿可驕慢驕慢則離而相怨矣自)¶
(天子至于庶人惟九族不可不撫愛詩曰綿綿葛藟在/河之滸終逺兄弟謂他人父謂他人父終莫我顧此刺)¶
(平王失禮于親/戚也可不誡哉)接大臣以禮(論語曰君使臣以禮中庸/曰敬大臣也體羣臣也又)¶
(曰敬大臣則不眩體/羣臣則士之報禮重)奉先思孝(尚書太甲曰奉先思孝/以念祖徳為孝先祖先)¶
(也中庸曰善繼人之志善述/人之事者也  奉父勇切)處位思恭(太甲篇曰接下/思恭以不驕慢)¶
(為恭下臣下/也  處上聲)傾已勤勞以行徳義(傾猶抑也已我也即/虛已之義不以我為)¶
(尊不以我為貴不以我為才不以我為智當以孜孜不/倦於徳義耳勤孜孜也勞事功曰勞徳者得也得之於)¶
(道之謂徳義事之冝也/裁制事物合宜之謂義)此乃君之體也(言若能行此是/乃為君之大體)¶
<pb:KR3a0016_WYG_001-4a>¶
(矣/)¶
　　建親第二¶
　　(左傳曰封建親戚以藩屏周室親骨肉也言有天/下者宜樹立藩鎭骨肉分置之於内外以相與維)¶
　　(持庶無孤削單弱之患夫水之無本縱築而亦涸/木之無柢縱溉而亦焦大厦將興資衆材而後可)¶
　　(成千間之廣大鵬將翥藉短羽而後可揚萬里之/逺人君欲為國享萬世無疆之休者豈可獨立任)¶
　　(其智力者乎左傳曰葛藟猶能庇其根本故君子/以為比况國君乎固宜建親建親之道不特骨肉)¶
　　(之謂也至如賢徳忠純明哲通/才之君子建而親之孰曰不可)¶
夫六合曠道(六合謂天地四方之對曠逺也道猶路也/言天地四方是曠逺至廣至大之道耳)¶
<pb:KR3a0016_WYG_001-4b>¶
大寳重任(天子大寳是至極至/尊之位也重極也)曠道不可偏制故與人¶
共理之重任不可獨居故與人共守之(五等諸侯論曰/夫先王知帝業)¶
(至重天下至曠曠不可以偏制重不可以獨任任重必/於借力制曠終乎因人故設官分職所以輕其任也並)¶
(建五長所以宏其制也又六代論曰先王知獨治之不/能久故與人共治之知獨守之不能固故與人共守之)¶
(所以項羽自任而亡沛公任人而興也/太宗雍容慶享貞觀之至治用是理矣)是以封建親戚¶
以為藩衛(傳曰封建親戚/以藩屏周室)安危同力盛衰一心(書曰乃/一徳一)¶
(心立定厥功惟克永世言同心/同徳立功則能長世安民也)逺近相持親疎兩用(郭/伋)¶
(諫光武曰無/専用南陽人)并兼路塞逆節不生(六代論曰并兼路塞/逆節不生并兼謂交)¶
<pb:KR3a0016_WYG_001-5a>¶
(相侵刼逆節謂不尊王命也如是所以尚其分封裂建/親戚以為藩籬衛尉之其盛也一其心而飬之其衰也)¶
(一其心而救之如此逺近各能維固更加親疎兼任縱/然有并兼之門路亦可閉之而不能開矣縱然有悖逆)¶
(之隙節亦可以沮遏而不得長矣○案/註所以尚其至衛尉之一句疑有脱誤)昔周之興也割¶
裂山河分王宗族(武王既定天下封武王弟振鐸于/曹封太師吕望于齊餘皆有封)内¶
有晉鄭之輔(晉始以唐名成王母弟叔虞封於此其地/有晋水叔虞之子爕父改之故號晋鄭始)¶
(以宣王母弟桓公/友封於鄭輔助也)外有魯衛之虞(衛者周公既誅管蔡/封其弟康叔號孟侯)¶
(魯者周公子伯禽/封於魯虞防也)故卜祚靈長歴年數百(左傳王孫滿/日成王定鼎)¶
(于郏鄏卜世三十卜年七百故曰卜祚靈/長也此謂周之所以興者為封建親戚也)秦之季也(季/猶)¶
<pb:KR3a0016_WYG_001-5b>¶
(末/也)棄淳于之䇿(秦紀始皇三十四年置酒咸陽宫博士/僕射周青臣等頌稱始皇威徳齊人淳)¶
(于越進諌曰臣聞之敫周之王千餘嵗封子弟功臣自/為支輔今陛下有海内而子弟為匹夫卒有田常六卿)¶
(之臣無輔弼何以救哉事不師古而能長乆者非所聞/也今青臣等又面諛以重陛下過非忠臣也始皇下其)¶
(議丞相丞相謬/其說絀其辭)納李斯之謀(丞相李斯破議淳于䇿曰/周文武所封子弟同姓甚)¶
(衆然後属疎逺相攻擊如仇讐諸侯更相誅伐周天子/弗能禁始皇竟從其議○按李斯議乃駁丞相綰等非)¶
(為淳于越言/破字亦疑誤)不親其親獨智其智(中庸曰愚而好自用/賤而好自専生乎今)¶
(之世反古之道如此者烖及其身者也又列子曰治/國之難在于知賢而不在自賢書曰自用則小是也)顛¶
覆莫恃二世而亡(始皇至胡亥纔二世耳顛頽也覆敗/也此謂秦之所以亡者為分置郡縣)¶
<pb:KR3a0016_WYG_001-6a>¶
(也福覆/方  切)斯豈非枝葉不疎則根柢難㧞(晋紀總論曰基/廣則難傾根深)¶
(則難㧞夫根夲鞏固枝葉榮茂不踈者榮茂也既枝葉/榮茂是根夲鞏固矣既根夲鞏固則未易提㧞也  柢)¶
(都禮切/夲也)股肱既殞則心腹無依者哉(書曰元首明哉股/肱良哉庶事康哉)¶
(元首叢脞哉股肱惰哉萬事墮哉君者元體也臣者股/肱也君之有臣譬人之一身有手臂也凡欲有為必資)¶
(手臂以運用手臂既傷雖心腹欲有為無所倚藉也何/能運用哉故曰股肱既殞則心腹無依殞傷也  堕許)¶
(規/反)漢初定闗中(謂漢/髙帝)誡亡秦之失策(秦以孤立而/亡故云失䇿)廣封¶
懿親(髙祖初定天下因秦之失大封懿親以帝從父兄/劉賈封為荆王以從祖兄弟劉澤封為燕王兄劉)¶
(仲為代王同父少弟劉交為/楚王凡同姓為王者九國)過於古制(周封爵五等公/侯伯子男公地)¶
<pb:KR3a0016_WYG_001-6b>¶
(方五百里其次侯四百里其次伯三百里其/次子二百里其次男百里其分封之古制也)大則専都¶
偶國小則跨郡連州(漢紀自鴈門太原以東至遼陽為/燕代國常山以南大行左轉度河)¶
(濟阿甄以東薄海為齊趙國自陳以西南至九疑東帶/江淮穀泗薄㑹稽為梁楚吴淮南長沙國皆外接於胡)¶
(越内地北距山以東盡諸侯地大者或五六郡連城數/十置百官宫觀僣於天子漢獨有三河東郡頴川南陽)¶
(自江陵以西至蜀北自雲中至隴西與内史凡十五郡/而已左傳曰嬖子配適大都偶國亂之夲也又坊記曰)¶
(故制國不過千乗都城不過百雉家富不過百乗以此/坊民諸侯猶有畔者况以如此過制寧有不亂乎  適)¶
(音嫡○按注漢/紀當作史記)末大則危尾大難掉(左傳曰末大必折/尾大不掉此謂諸)¶
(侯地廣而强帝室弱而見侵如末大根小必折尾大身/小難掉且尾在于身者也欲掉之尚猶不從其心况諸)¶
<pb:KR3a0016_WYG_001-7a>¶
(侯強盛且非已體之尾何掉哉/謂難以禁止也  掉徒弔切)六王懐叛逆之志(六王/謂楚)¶
(王戊趙王遂膠西王卬濟南王辟光/淄川王賢膠東王雄渠約從共謀反)七國受鈇鉞之誅¶
(七國謂呉楚趙濟南/淄川膠東膠西也)此皆地廣兵彊積勢之所致也(髙/祖)¶
(封以齊七十二城楚四十城吴/三十城餘各有等差是地廣也)魏武創業(魏武曹操也/操本譙人獻)¶
(帝時封魏王其子丕受/漢禪是為文帝創初也)暗於逺圗(魏武只知漢過不知/秦失漢封雖過至四)¶
(百年始失天下殊不知秦二/世而亡故云暗於逺圗也)子弟無封户之人宗室無¶
立錐之地(莊子曰堯舜有天下子孫無置錐之地魏時/子弟宗室但封之一位不與其土擁虛名而)¶
(已/)外無維城以自固内無盤石以為基(在外無藩維之/城以為固保内)¶
<pb:KR3a0016_WYG_001-7b>¶
(無大盤之石以為基址盤者大也又柱下之石也謂柱/下既無磐石以為基址承載棟梁則必易為頽陷屋有)¶
(磐石猶有懿親賢臣也屋有磐石則固君有賢臣則安/故荀子曰國安于磐石又漢書宋昌曰髙帝王子弟犬)¶
(牙相制所謂磐石之宗也言萬國相連以固/王室如大石之不可轉動也○按盤磐通)遂乃大器¶
保於他人社稷亡於異姓(老子曰國之利器不可示人/大器謂君之權位言魏不自)¶
(保其權位太阿倒持削弱滋甚竟以天下付於他人終/於異姓奪之耳異姓謂司馬氏魏禪位與司馬氏是為)¶
(晉/)語曰(古人之/語也)流盡其源竭條落則根枯此之謂也(六/代)¶
(論曰夫泉竭則流涸根朽則葉枯枝繁者䕃根條落者/本枯夫水無活源則其流易盡故孟子曰七八月之間)¶
(雨集溝澮皆盈其涸也可立而待流盡源/竭謂水無本也○按文選本枯作本孤)夫封之太彊¶
<pb:KR3a0016_WYG_001-8a>¶
則為噬臍之患(在傳莊六年楚文王伐申過鄧祁侯曰/吾甥也止而享之騅甥聃甥飬甥請殺)¶
(楚子鄧侯弗許三甥曰亡鄧國者必此人也若不早圗/後君噬臍其及圗之乎圖之此為時矣鄧侯曰人將不)¶
(食吾餘對曰若不從三臣抑社稷實不血食而君焉取/餘弗從還年楚子伐鄧滅之噬臍言若自噬腹臍喻不)¶
(可及/也)致之太弱則無固夲之基(弱則不能/膠固根基)由此而言莫¶
若衆建宗親而少力(賈誼說文帝曰諸侯强盛長亂起/姦夫欲天下之治安莫若衆建諸)¶
(侯而少其力令海内之勢若身之使臂臂/之使指則下無背叛之心上無誅伐之事)使輕重相鎭¶
(輕重謂大/小之國也)憂樂是同(六代論曰共其樂者人必憂/其憂同其安者人必拯其危)則上¶
無猜忌之心下無侵寃之慮此封建之鑒也(無過不及/之謂中不)¶
<pb:KR3a0016_WYG_001-8b>¶
(偏不倚之謂正太强則張太弱則弛若隨時處宜得其/中正而居之其衅罅自塞萌芽不生奸邪禍亂從何而)¶
(出哉自是在上者絶嫌猜疑忌之意矣既嫌猜疑忌絶/矣則争端怨由不起而疾害不生矣則上下和合而侵)¶
(陵寃枉之機除矣如此/方為封建之昭鑒也)斯二者安國之基(斯二者謂損/其太强益其)¶
(太弱執其中道乃是/安治國家之基本)君徳之宏唯資博達(董仲舒賢良/䇿曰今陛下)¶
(并有天下海内莫不率服廣覽兼聴極羣下之知盡/天下之羙至徳昭然施於方外此為宏徳之資也)設¶
分懸教以術化人(術法也法可以治民故張設明分懸/示教令使民不敢犯也設張也分名)¶
(分也懸示也教令/也  分扶問反)應務適時以道制物(道理也理可以/御物故應决事)¶
(務適當時宜使物得其/所也務事物也適當也)術以神隱為妙(術者不易之法/兆民之所遵也)¶
<pb:KR3a0016_WYG_001-9a>¶
(故當神隱使民莫測則為妙矣/若非神隱民或竊玩其法亂矣)道以光大為功(道者乃/無窮之)¶
(理萬物之所由也故當光大使物不遺則/為功矣若非光大物或失照其理陿矣)括蒼旻以體¶
心則人仰之而不測(記曰天子者與天地参故徳配天/地兼利萬物與日月並明明照四)¶
(海而不遺㣲小蒼旻天也言人君當總括其天以質我/之心則人仰望之而不得以窺測謂無物我之界以至)¶
(大至/公也)包厚地以為量則人循之而無端(坤為地地底也/其體底下載萬)¶
(物也易坤卦大象曰地勢坤君子以厚徳載物言人君/度量當如廣厚之地無所不包容則人循依之而不得)¶
(其端涯也謂無憎愛/之限至寛至貞也)蕩蕩難名宜其宏逺(語曰大哉堯/之為君也巍)¶
(巍乎唯天為大唯堯則之蕩蕩乎民無能名焉/人君既能以天為心以地為量豈不宏逺哉)且敦穆¶
<pb:KR3a0016_WYG_001-9b>¶
九族(敦重也穆和也/九族見前序注)放勲流美於前(放勲帝堯名又放/效也勲功也書曰)¶
(放勲欽明文思安安允恭克讓光被四表格于上下克/明俊徳以親九族九族既睦言堯聖徳又能親睦九族)¶
(流布美善之道在于前/爾可則之  放上聲)克諧烝乂重華垂譽於後(重華/帝舜)¶
(名克能也諧和也烝進也乂善也書曰重華協於帝華/謂文徳言其光又重華合于帝堯謂俱聖明也又曰克)¶
(諧以孝烝烝乂不格奸言帝舜有嚚母頑父傲弟能和/諧以孝使進之于善自不至于奸惡也此克諧烝乂帝)¶
(舜垂美譽在于/後爾可法之)無以奸破義無以疎間親(左傳曰逺間/親滛破義所)¶
(謂六逆也間謂居其間使彼疎逺/也破謂破散滛謂邪滛  間去聲)察之以徳則邦家俱¶
泰骨肉無虞良為美矣(凡事事物物審察必合于道徳/庶㡬邦家盡得泰安并近親之)¶
<pb:KR3a0016_WYG_001-10a>¶
(間亦可保無疎虞如此/則實為大善矣美善也)¶
　　求賢第三¶
　　(周書隂符曰凡治國有三常一曰君以舉賢為常/二曰官以任賢為常三曰士以敬賢為常夫然雖)¶
　　(百代可知也故孟子曰堯舜之仁不徧愛人急親/賢也是以知聖人之言不徒發也苟賢人在野小)¶
　　(人在朝縱欲以仁徧愛人亦狭矣惟急親賢而牧/之天下俱得其所也用賢人則邦家泰用小人則)¶
　　(邦家否其泰否之一吉一㐫在易焉泰之彖辭曰/泰小徃大來吉亨則是天地交而萬物通也上下)¶
　　(交而其志同也内陽而外隂内健而外順内君子/而外小人君子道長小人道消也泰之時天地交)¶
　　(萬物通天地之極治也上下交其志同天下之極/治也極治之功幽至於天地明至於人物無不泰)¶
<pb:KR3a0016_WYG_001-10b>¶
　　(而通焉孰為此者聖人也聖人何道臻此一言以/蔽之曰進君子退小人而已消之長之在彼内之)¶
　　(外之在此又初九曰㧞茅連茹以其彚征吉夫一/茅㧞衆根隨一賢舉衆俊歸堯舉一舜乃得十六)¶
　　(舜舜舉一禹乃得九禹所謂彚征吉者此也至否/之彖辭曰否之匪人不利君子貞大徃小來則是)¶
　　(天地不交而萬物不通也上下不交而天下無邦/也内隂而外陽内柔而外剛内小人而外君子小)¶
　　(人道長君子道消也楊誠齋曰易中極亂之辭未/有痛于否之彖者匪人一用何遽至於天地不交)¶
　　(而萬物不通上下不交而天下無邦乎萬物不通/則舉天下而為墟天下無邦則舉國家而為墟小)¶
　　(人之禍何若是烈也盖秦亡于李斯上書之日漢/替于張禹談經之時咸陽之煨燼地皇之塗炭何)¶
　　(必見而後悟哉此說深得㫖矣天地之氣不交則/萬物無生成之理上下之義不交則天下無邦國)¶
<pb:KR3a0016_WYG_001-11a>¶
　　(之道建邦國所以為治也上施政以治民民戴君/而從命上下相交所以治安也今上下不交是天)¶
　　(下無邦國之道也隂柔在内陽剛在外君子徃處/于外小人来處于内小人道長君子道消之時六)¶
　　(二六三包承包羞小人柔諂之資不中不正並包/羣小而為宗相援相引濫謀邪慮何所不至也如)¶
　　(林甫仙客許史石顯鄭朋五鹿極小人之情狀以/䘮國危君此小人之烈酷更有何加焉嗚呼聖君)¶
　　(觀此否泰安危之道可不慎歟可不誡歟是不可/不求賢也能求賢則必得君子荀子曰天地生君)¶
　　(子君子理天地君子者天地之参也萬物之統也/民之父母也無君子則天地不理禮義不統上無)¶
　　(君師下無父母夫是之謂至/亂如用及君子必至泰矣)¶
夫國之匡輔必待忠良(書曰佑賢輔徳顯忠遂良匡正/也輔弼也不欺之謂忠為善之)¶
<pb:KR3a0016_WYG_001-11b>¶
(謂良夫國之匡輔上佐一人中緫百官下撫兆/民其任重矣若非忠良欲臻至化未之有也)任使得¶
人天下自治(昔魯哀公問政孔子對曰文武之政布在/方䇿其人存則其政舉其人亡則其政息)¶
(此之謂也得人/則治失人則亂)故堯命四岳(堯典帝曰咨四岳四岳官/位如三公堯時舜為之舜)¶
(時禹/為之)舜舉八元(左傳曰昔髙辛氏有才子八人忠肅㳟/懿宣慈恵和天下之民謂之八元舜臣)¶
(堯舉八元使布五教于四方五教者父義母慈兄友弟/恭子孝五常之教八元伯奮仲堪叔獻季仲伯虎仲熊)¶
(叔豹季/貍也)以成恭己之隆(論語子曰無為而治者其舜也/與夫何為哉恭己正南面而已)¶
(矣此謂舜舉八元而任之/故能成其恭己之隆也)用贊欽明之道(堯典曰若稽/古帝堯曰放)¶
(勲欽明文思安安此謂堯命四/岳而任之故能賛其欽明之道)士之居世賢之立身(漢/志)¶
<pb:KR3a0016_WYG_001-12a>¶
(曰學以居位曰士士者事也通合古今/事務曰士春秋繁露曰人之清者為賢)莫不戢翼隱鱗¶
待風雲之㑹(任昉敦勸梁王令曰在昔晦明隱鱗戢翼/博通羣籍而讓齒乎一卷之師劔氣陵雲)¶
(而屈跡於萬夫之下又班固賔戯曰卒不能攄首尾奮/翼鱗振㧞洿塗跨騰風雲又云躡風雲之㑹言士賢未)¶
(遇藏器待時亦猶鱗翼以待風雲也/○按注躡風雲之㑹文選作風塵)懐竒藴異思㑹遇¶
之秋(漢梅福上書曰天下之士雲合歸漢争進竒異今/謂懐竒藴異必待有所求者故思㑹遇也所以思)¶
(㑹遇者非汲汲於自衒也禮記曰麤/而翹之又不急為也其是之謂與)是眀君旁求俊乂¶
(書曰旁招俊乂又曰旁求俊彦晋阮种曰旁求俊乂以/輔至化此誠堯舜之用心也北史蘇綽傳曰萬人之秀)¶
(謂之/俊)博訪英賢捜揚側陋(堯曰明明揚側陋乂漢元帝/詔曰延登賢俊招顯側陋北)¶
<pb:KR3a0016_WYG_001-12b>¶
(史蘇綽傳曰千人之秀曰英側陋者隱僻鄙陋之處夫/俊賢之處世也懐寳韞玉不肯自售於時是以旁求博)¶
(訪者惟明/君為能耳)不以卑而不用不以辱而不尊(卑下也辱汙/也自三代以)¶
(來明君聖主求訪賢俊惟在野無遺賢共成無為之/化何嘗擇其貴賤哉古今用卑辱之事下文自明)昔¶
伊尹有莘之媵臣(伊尹名摯力牧之後生於空桑又吕/氏春秋曰伊尹有侁氏女採得嬰兒)¶
(于空桑後居伊水命曰伊尹故耕有莘之野後為有/莘氏媵臣有莘氏列女傳云湯妃有莘氏之女也)吕¶
望渭濵之賤老(吕望吕氏春秋曰東夷之士也案史記/太公吕尚者東海上人其先祖嘗為四)¶
(嶽佐禹平水土甚有功虞夏之際封于吕或封於申姓/姜氏夏商之時申吕或封支庶子或為庶人尚其後苗)¶
(裔也夲姓姜氏從其封姓故曰吕尚盖嘗窮困年老矣/以漁釣奸周西伯西伯将出獵卜之曰所獲非龍非彲)¶
<pb:KR3a0016_WYG_001-13a>¶
(非虎非熊所獲覇王之輔於是周西伯獵果遇太公於/渭之陽與語大說曰自吾先君太公曰當有聖人適周)¶
(周以興子真是耶吾太公望子乆矣故號之曰太公望/載與俱歸立為師伊尹吕望卑賤者也○按注支庶子)¶
(下脱/孫字)夷吾困於縲紲(魯仲連曰管仲不恥身在縲紲之/中而恥天下之不治案史記管仲)¶
(字夷吾頴上人也少時嘗與鮑叔牙㳺鮑叔知其賢管/仲貧困嘗欺陵鮑叔鮑叔終善遇之不以言己而鮑叔)¶
(事齊公子小白管仲事公子糾及小白立為/桓公公子糾死管仲囚焉縲紲獄中黒索也)韓信弊於¶
逃亡(漢書韓信淮隂人也家貧無行不得推擇為吏而/又不能治生為商賈常從人寄食其母死無以𦵏)¶
(廼行營髙燥地令傍可值萬家者及項梁度淮乃仗劍/從之居戯下無所知名梁没則又属項羽為郎中信數)¶
(䇿干項羽羽弗用漢王入蜀信亡楚歸漢未得知名為/連敖坐法當斬其疇十三人皆已斬至信信乃仰視適)¶
<pb:KR3a0016_WYG_001-13b>¶
(見滕公曰上不欲就天下乎而斬壯士滕公竒其言壯/其貎釋弗斬與語大説之言於漢王王以為治粟都尉)¶
(上未竒之也數與蕭何語何竒之至南鄭諸将道亡者/數十人信度何等已數言上不我用即亡何聞信亡不)¶
(及以聞追之人有言上曰丞相何亡上怒如失左右手/居一二日何来謁上且怒且喜罵何曰若何亡也何曰)¶
(臣非敢亡追亡者耳上日所追者誰也曰韓信上復罵/曰諸將亡者已數十公無所追追信詐也何曰諸將易)¶
(得如信國士無雙王必欲長王漢中無所事信必欲争/天下非信無可與計事者頋王䇿安决王曰吾亦欲東)¶
(耳安能鬰鬰乆居此乎何曰王計必東能用信信即㽞/不能用信終亡耳王曰吾為公以為將何曰雖為將信)¶
(不㽞王曰以為大將何曰幸甚於是王欲召信拜之何/曰王素嫚無禮今拜大將如召小児此乃信所以去也)¶
(王必欲拜之擇日齋戒設壇具禮乃可王許之諸將皆/喜人人各自以為得大將至拜乃信也一軍皆驚信己)¶
<pb:KR3a0016_WYG_001-14a>¶
(拜上坐王曰丞相素言将軍将軍何以教寡人計䇿信/謝因問王曰今東鄉争權天下豈非項王邪上曰然大)¶
(王自料勇悍仁彊孰與項王漢王黙然良乆曰弗如也/信再拜賀曰唯信亦以為大王弗如也然臣嘗事項王)¶
(請言項王為人項王怒烏猝嗟千人皆廢然不能任属/賢將此特匹夫之勇也項王見人㳟謹言語姁姁  姁)¶
(許于反和也忍人有疾病涕泣分食飲至使人有功當/封爵刻印刓  不能予此所謂婦人之仁也項王雖覇)¶
(天下而臣諸侯不居闗中而都彭城又背義帝約而以/親愛王諸侯不平諸侯之見項王逐義帝江南亦皆歸)¶
(逐其主自王善地項王所過亡不殘滅多怨百姓百姓/不附特刼于威彊服耳名雖為覇實失天下心故曰其)¶
(彊易弱今大王誠能反其道任天下武勇何不謀以天/下城邑予功臣何不服以義兵從思東歸之士何不散)¶
(且秦王為秦将将秦子弟數嵗而所殺不可勝計又欺/其衆降諸侯至新安項王詐坑秦降卒二十餘萬人唯)¶
<pb:KR3a0016_WYG_001-14b>¶
(獨章邯欣翳脫秦父兄怨此三人痛于骨髓今楚以威/王此三人秦民莫愛也大王之入武闗秋毫亡所犯除)¶
(秦苛法與民約三章耳秦民亡不欲得大王王秦者於/諸侯之約大王當王闗中民户知之王失職之蜀民亡)¶
(不恨者今王舉而東三秦可傳檄而定也於是漢王大/喜自以得信晚遂聼信計後平趙燕齊并項羽遂封信)¶
(為齊王再封楚王管仲韓信汙辱者也○按漢書怒烏/作意烏何不謀作何不誅斬其衆作欺其衆邯字上無)¶
(章字與民約/下有法字)商湯不以鼎俎為羞(案史記阿衡欲干湯/而無由乃為有莘氏)¶
(媵臣負鼎俎以滋/味説湯致于王道)姬文不以屠釣為恥(國䇿云太公當/紂之時隱于朝)¶
(歌屠牛沽酒居七年無有識者人人謂/之狂夫隨復釣于渭水文王見而師之)終能獻規景亳¶
光啓敫朝(此指伊尹也成湯既没太甲嗣位伊尹乃作/伊訓肆命徂后咸有一徳以戒之太甲不明)¶
<pb:KR3a0016_WYG_001-15a>¶
(伊尹放諸桐三年克終允徳伊尹以冕服奉/嗣王復歸于亳以昌湯祚故曰光啟敫朝)執旌牧野¶
㑹昌周室(此指太公也文王崩武王即位九年欲脩文/王業尊太公師尚父東伐以觀諸侯集否師)¶
(渡孟津諸侯不期而㑹者八百國十一年正月甲子誓/於牧野作牧誓王左杖黄鉞右秉白旄以麾恭行天罰)¶
(一戎衣而天下大定皆太/公之功也牧野商郊名)齊成一匡之業實資仲父之¶
謀(史載鮑叔既出夷吾囚而累進之于桓公管仲既任/政于齊連五家之兵設輕重魚鹽之利以贍貧窮禄)¶
(賢能齊人大説所以齊桓公九合諸侯/一匡天下皆管仲之謀也隨尊為仲父)漢以六合為家¶
是頼淮隂之䇿(韓信既滅項羽封為楚王降封淮隂侯/漢之滅楚以定天下不出韓信壇上一)¶
(論耳故云/頼其䇿)故舟航之絶海也必假橈楫之功(劉子曰故/信行之於)¶
<pb:KR3a0016_WYG_001-15b>¶
(人譬濟之須舟也信之於行猶舟之待檝也将渉大川/非舟何以濟之欲泛方舟非檝何以行之今人雖欲為)¶
(善而不知立行猶無舟而濟川也雖欲立行而不知立/信猶無檝而行舟也故舟航必藉橈楫也假藉也航大)¶
(船/)鴻鵠之凌雲也必因羽翮之用(管子覇形篇桓公在/位管仲隰朋見立有)¶
(間有一鴻飛過桓公嘆曰仲父今彼鴻有時而南有時/而北四方無逺所欲至而至焉惟有羽翼之故是能通)¶
(其意於天下乎寡人之有/仲父猶飛鴻之有羽翼也)帝王之為國也必藉匡輔之¶
資(四子講徳論曰千金之裘非一狐之腋大厦之材非/一丘之木太平之功非一人之畧言帝王欲用建邦)¶
(國期廣大綿逺無疆者亦必須藉托賢才輔翼資助不/然竒居孤處雖欲有為亦無如之何也故當藉托匡輔)¶
(之資/矣)故求之斯勞任之斯逸(聖主得賢臣頌云君人者/勤於求賢而逸於得人人)¶
<pb:KR3a0016_WYG_001-16a>¶
(臣亦然即此義也蜀先主三屈茅廬而謁孔/明斯即勞也一用孔明而王蜀中斯即逸也)照車十二¶
(史記梁恵王與齊威王田於郊恵王問曰王亦有寳乎/威王曰無之恵王曰若寡人國小尚有徑寸之珠照車)¶
(前後各十二乗者十枚奈何以萬乗之國而無寳乎威/王曰寡人之為寳者與王異吾臣有檀子者使守南城)¶
(則楚人不敢為冦東取泗上十二諸侯皆來朝吾臣有/盻子者使守髙唐則趙人不敢東漁吾臣有黔夫者使)¶
(守徐州則燕人祭北門趙人祭西門徙而從之者七千/餘家吾臣有種首者使備盗賊則道不拾遺將以照千)¶
(里豈特十二乘哉梁/恵王慙不懌而去)黄金累千(語林曰黄金累/千不如一賢士)豈如多¶
士之隆一賢之重(詩曰濟濟多士文王以寧吕氏春秋/曰得地千里不如得一賢也以此言)¶
(之雖得地千里之廣尚不如一賢之重况其累千之金/十二之珠乎此盖為士之居世賢之立身懐竒藴異張)¶
<pb:KR3a0016_WYG_001-16b>¶
(本/)此乃求賢之貴也(韓詩外傳曰聖人求賢者以自輔/尚書曰所寳惟賢有國者既不以)¶
(寳為寳故以/求賢為貴也)¶
